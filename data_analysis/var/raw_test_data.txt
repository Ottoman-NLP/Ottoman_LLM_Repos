Atûfetli efendim hazretleri

Paris'de tahsilde bulunan şâkirdânın bir mekteb-i mahsusda ictimâı zımnında tedarikine lüzum görünen hâne ile levâzımâtına dair Paris Sefiri atûfetli Mehmed Beyefendi hazretlerinin tevârüd eden tahrirâtı mekteb-i mezkûrun bir kıt‘a nizâmnâmesiyle beraber meşmûl-i nigâh- ı âlî-i cenâb-ı cihanbânî buyurulmak için arz ve takdim kılındı. Vâkı‘a şâkirdân-ı mûmâileyhimin zikrolunan nizâmnâmede muharrer usule tatbikan öyle bir mahalde ictimâ‘ı emr-i tahsillerinde fevâidi müstelzim olacağından bunun için tedarik olunmuş olan hâneye iktizâ eden eşyanın dahi mübâya‘a ve tanzimiyle şâkirdân-ı mûmâileyhimin orada ikmâl-i tahsillerine bakılmak ve işbu nizâm düstûrü'l-amel tutulmak üzere icra-yı icabına himmet olunması zımnında sefir-i müşârunileyhe cevab yazılması hakkında her ne vechile emr u fermân-ı hazret- i şehinşâhî müte‘allik ve şeref-sudûr buyurulur ise ona göre hareket olunacağı beyânıyla tezkire-i senâverî terkîm olundu efendim.
Fî 3 Ra. sene [12]74

Ma‘rûz-ı çâker-i kemîneleridir ki

Hâme-pîrâ-yı tebcîl olan işbu tezkire-i sâmiye-i Sadâret-penâhîleriyle mârru'z-zikr tahrirât ve nizâmnâme manzûr-ı şevket-mevfûr-ı cenâb-ı padişahî buyurulmuş ve ber-minvâl-i muharrer sefir-i müşârunileyhe cevab yazılması müte‘allik ve şeref-sudûr buyurulan emr u irâde-i seniyye-i hazret-i mülûkâne iktizâ-yı âlîsinden olarak mezkûr tahrirât ve nizâmnâme yine savb-ı sâmî-i âsafânelerine iade kılınmış olmakla ol bâbda emr u fermân hazret-i veliyyü'l- emrindir.
Fî 4 Ra. sene [12]74

Paris'de te’sisi musammem olan bir Osmanlı Mektebi'ne dair nizâmnâmedir

Fransa'da ikmâl-i tahsil ve terbiyeleri için taraf-ı Devlet-i Aliyye'den gönderilmekde olan şâkirdâna mahsus olmak üzere Paris'de bir Osmanlı Mektebi te’sis olunmuşdur. İşbu mektebe kabul olunacak olan şâkirdân Fransa Devleti mekteblerinin umum derslerinden istifadeye kesb-i liyakat edebilmelerine iktizâ eden edebiyat ve fünûn derslerini ikmâl eyleyeceklerdir. Mekteb-i mezkûrda müddet-i tahsil üç seneden ibaret olarak birinci senede şâkirdânın Fransız lisanıyla ıstılahatını ve tarih ve coğrafya ve hesaba dair bazı malumât-ı icmâliye ve kalan iki seneler dahi lisan-ı mezkûrun dekâyikıyla tarih ve coğrafya ve riyâziye ve ulûm-ı tabiiyye tahsiline mahsus olacak ve bu derslere, okunulan şeylere dair müzâkereler dahi zam ve ilâve kılınacakdır. Şâkirdân iki sınıfa münkasım olarak birincisi tarîk-i askeriyeye ve ikincisi tarîk-i kalemiyeye girecek şâkirdândan mürekkeb olacak ve fî hadd-i zâtihî birbirlerinden farklı olan işbu iki sınıf şâkirdânı müştereken bir derse dahil olabileceklerdir. Mekteb-i mezkûr bir idare meclisiyle beraber bir müdürün zîr-i idaresinde bulunacak ve işbu meclise sefâret müsteşarı ve o bulunmadığı hâlde mekteb müdürü riyâset eyleyecekdir. İşbu mektebin idaresiyle derslerin tanzim ve tertibine dair hususât işbu meclise arz olunacak ve seneden seneye icrası lâzım gelen imtihanlar ile mektebden çıkmağa me’zûniyet imtihanı ve bundan mâadâ şâkirdânın derece-i tahsil ve istifadelerini tahkik ve isbat için icra olunacak imtihanlar meclis-i mezkûr azâsı cânibinden icra kılınacaktır.

Mektebin Nizâmâtı

Kâffe-i şâkirdân mektepte müsâvât üzere bulunacak ve mikdar-ı maaşları dahi derece-i mütesâviyede olarak kendilerine üniforma olmak üzere mükemmel bir takım elbise verilecektir. Şâkirdân haftada iki kere yani her Perşembe ve Pazar günlerinde mektepten çıkmağa mezun ve Perşembe günü saat on bir ve Pazar günü nısfü'l-leylde mektebe avdet etmeğe mecburdurlar.
Müdür tarafından tahrîren ruhsat verilmedikce şâkirdândan bir ferd mektepten hariçte gece kalamayacaktır.

Kaide-i Umumiye

Birer muallim-i mahsusun nezâreti altında olmak üzere her sınıf için birer dershâne bulunacak ve birinci ve ikinci sene şâkirdânına mertebe-i liyakatleriyle mektebin vüs‘atine göre mahsus odalar dahi verilebilecektir. Ders zamanları dershâne ile odalarda cümlenin sükût üzere olması lâzımedendir. Her ne vakit iki nefer şâkirdân birbirleriyle dersi müzâkere etmekliği murad ederler ise işbu müzâkereyi muallimlerinin ruhsatıyla vakt ve mahall-i muayyeninde icra edebilecekler ve şâkirdân-ı merkûme teneffüs saatlerinden başka vakitde ziyaretlerine gelen kimesneleri kabul edemeyeceklerdir. Mektebin usul-i yevmiyesi vech-i âtî üzere tertib ve tanzim olunmuşdur. Nisan'ın birinden Eylül'ün nihayetine değin şâkirdân saat altı buçukda ve şühûr-ı saire de saat yedide yatakdan kalkacaklar ve elbiselerini iksâya bir saat müsaadeleri olup ba‘dehû herkes sınıfına mahsus salona duhûl eyleyecektir. Saat sekizden on bire kadar ders ve müzâkere ve on birden bire kadar kahvaltı ve teneffüs ve birden beş buçuğa kadar yine ders ve müzâkere ve beş buçukdan sekize kadar akşam ta‘âmı ve teneffüs ve sekizden on bire kadar yalnız ders ile meşgul olunacaktır.

Şâkirdânın suret-i te’dîbiyeleri

İşbu nizâmât-ı mevzû‘aya mugayir kâffe-i harekâta, nezâret eden muallim tarafından kayd ve zabt ve lede'l-hâce tahrîren müdüre iş‘âr ve inbâ olunacak ve bu makûle harekâtın tekerrürü vuku‘unda keyfiyetin tahrîren beyânı ehemm ve elzem olacakdır. Te’dîb olunacak şâkird harekât-ı vâkı‘asına dair isticvâb olunmak üzere müdürün huzuruna celb ve tatil günlerinde bir veya birkaç gün mektebde tevkif ve belki haps ve tescîn ile te’dîb olunacakdır. Eğer şâkirdlerden biri kâbil-i terbiye ve ıslâh olmadığı hâlde mekteb müdürü merkûmun hâl ve hareketini idare meclisine beyân ve havale edeceğinden merkûmun Dersaâdet'e iadesi lâzım gelip gelmeyeceği hususunu hükm etmeklik meclis-i mezkûre aid olacakdır. Şâkirdândan biri düyûna giriftâr olduğu hâlde işbu düyûnunu nizâmât-ı mahsusa kendi maaşından tesviyeye mecbur olacak. Ve bunun tamamen te’diyesine değin mektebde tevkif kılınacakdır. Derûn-ı mektebde şarab ve arak ve müskirât-ı saire isti‘mâli ile kâğıd ve kumar oyunları külliyen yasak ve memnû‘dur. Şâkirdândan hasta olanlar yalnız tabibin emriyle hastahâneye idhal olacak ve tabibin tayin eyleyeceği et‘imeden mâadâ hiçbir şey ekl ve isti‘mâl edemeyecekdir. Hastalıkdan henüz ifâkat bulan şâkird tabibin ruhsatı olmadıkça mektepten dışarıya çıkmayacaklardır.

Azâ-yı Meclis

Seniyyü'l-himemâ kerîmü'ş-şiyemâ devletli inâyetli âtıfetli übbehetli efendim hazretleri

Malum-ı âlîleri buyurulduğu üzere Mekteb-i Maârif-i Adliyye ve Ulûm-ı Edebiyye'de bulunan şâkirdâna sâye-i inâyet-vâye-i hazret-i şahanede tâziyâne-i şevk ve gayret olmak üzere beher sene Muharremü'l-haramda vükelâ-yı fihâm hazerâtıyla bazı zevât-ı kirâm hâzır oldukları hâlde icra-yı imtihan olunarak alâ-merâtibihim nişan-ı âlîler ve atiyye-i seniyye tevzî‘ ve i‘tâsıyla taltifleri mekâtib-i mezkûrenin müesses olan usul ve nizâmından olduğuna ve nizâm-ı mezkûrun icrasına daha bu sene bed’ olunacağına binâen nizâmı vechile şâkirdân-ı mûmâileyhime nişan ve atiyyeler i‘tâsı veyahud nişan i‘tâsından sarf-ı nazarla yalnız atiyye-i seniyye ile iktifa olunması ve verilecek atâyâ-yı seniyyenin senâverleriyle devletli semâhetli şeyhülislâm efendi ve vükelâ-yı fihâm ve sadreyn-i muhteremeyn hazerâtıyla Bâb-ı Âlî memurları ve Meclis-i Vâlâ-yı Ahkâm-ı Adliye azâsı saadetli efendiler bendeleri ve İstanbul kadısı faziletli efendi ve ders vekili efendi dâ‘îleri hâzır oldukları hâlde tevzî‘ ve taksimi dahi iktizâ-yı nizâmından ise de bunun dahi böylece icrası veyahud bulunacak zevâtın adedi biraz taklîl kılınması hususları mekteb-i mezkûr nâzırı semâhatli Esad Efendi hazretleri tarafından inhâ ve ifade olunmuş olmasıyla keyfiyet Meclis-i Hâs'da bi'l-münasebe tezekkür olunarak vâkı‘a nişan i‘tâsı tekellüflü olacağından şâkirdân-ı mûmâileyhimin derece-i kabiliyetlerine göre sâye-i ihsân-vâye-i hazret-i mülûkânede birer mikdar atiyye-i seniyye ihsân buyurulması ve bulunacak zevâtın taklîl-i adedi münasib gibi mütâlaa olunmuş olmakla muvâfık-ı irâde-i seniyye-i şehinşâhî buyurulur ise efendi-i müşârunileyh dâ‘îleri tarafından takdim olunan defterde gösterildiği mikdar atiyye-i seniyyenin Maliye Hazinesi'nden te’diye ve ifa ve bir vakt-i münasibde iktizâ eden zevât ile azîmet birle ber-mûceb-i defter şâkirdân-ı merkûmeye taksim ve i‘tâ ettirileceği.

Mekâtib-i merkûme şâkirdânından bazıları henüz maârif-i kâfiye ve malumât-ı vâfiye kesb ve tahsil etmeksizin birer takrîb ile aklâm-ı şahaneden birine veyahud âhar memuriyetlere iltihak ve dahalet ederek bu suret bir takım uygunsuzluğu ve şâkirdân-ı mekâtibe beis ve füturu müeddî olmakda olduğundan bundan böyle şâkirdân-ı mûmâileyhimden ve haricden aklâma alınacak etfâl ve müsta‘iddînin derece-i isti‘dâdları tarafından isti‘lâm ve ilâm olunmak üzere icra-yı icabı ihtârını mutazammın efendi-i müşârunileyh tarafından bir kıt‘a takrîr takdim olunup vâkı‘a zikrolunan mekteblerin vaz‘ından murad hidemât-ı seniyyede istihdama muktedir mütefennin adam yetişdirilmesi niyyet-i hayriyyesinden ibaret ve bu dahi nizâmının te’sisiyle hâsıl olacağı rehîn-i rütbe-i bedâhet olmakla ber-mûceb-i takrîr iktizâsının icrasıyla beraber ba‘d-ezîn Mekâtib-i Maârif-i Adliye'den mâadâ mahalden aklâma kâtib alınmaması ve bir de el-hâletü-hâzihî Divan-ı Hümâyûn ve Rüûs ve Tahvîl Kalemlerine alınan ketebeye rüûs-ı hümâyûn i‘tâ olunarak Mektubî-i Senâverî ve Dahiliye Kalemi odalarına memur ve tayin kılınan hulefâya şimdiye değin rüûs-ı hümâyûn i‘tâ olunmamış olduğundan ve bunlar ise aklâm-ı şahanenin güzidesi bulunduğuna binâen bundan böyle zikrolunan odalara memur buyurulacak bendelerine dahi bir nev‘ mazbûtiyet-i nizâmiyeyi mûcib olmak üzere ber-minvâl- i muharrer rüûs-ı hümâyûn verilmesi hususları münasib gibi hâtır-güzâr olmuş olmağın nezd-i irfan-peyvend-i hazret-i mülûkânede dahi rehîn-i tensîb ve irâde-i seniyye-i hazret-i padişahî buyurulduğu hâlde ber-minvâl-i muharrer icra-yı iktizâlarına ibtidâr olunacağı ve takrîr-i mezkûr ile efendi-i müşârunileyhin diğer bir kıt‘a takrîr ve tezkiresi ve defter-i mezbûr manzûr-ı me‘âlî-mevfûr-ı cenâb-ı cihanbânî buyurulmak üzere irsâl-i sûy-ı müşirîleri kılındığı beyânıyla tezkire-i senâverî terkîm olundu efendim.

Ma‘rûz-ı çâker-i kemîneleridir ki

Râhe-zib-i ta‘zîm olan işbu tezkire-i sâmiye-i vekâlet-penâhîleriyle zikr olunan takrîr ve tezkire ve defter, mübarek ve muallâ hâk-i pây-i kimya-sâ-yı cenâb-ı padişahâneye bi't-takdim manzûr-ı me‘âlî-mevfûr-ı hazret-i şehinşâhî buyurulmuş ve bend-i evvelde beyân ve istîzân olunduğu üzere efendi-i müşârunileyh tarafından takdim olunan mezkûr defter mûcebince lâzım gelen atiyye-i seniyyenin Maliye Hazinesi'nden i‘tâsıyla bir vakt-i münasibde iktizâ eden zevât ile azîmet buyurularak şâkirdân-ı merkûmeye i‘tâ olunması ve bend-i sânîde muharrer mevâddın dahi ber-vech-i muharrer icra-yı iktizâları müte‘allik ve şeref-sudûr buyurulan emr u fermân-ı mekârim-nişan-ı hazret-i şehinşâhî muktezâ-yı münîfinden bulunmuş ve mezkûr takrîr ve tezkire ve defter yine savb-ı sâmîlerine iade kılınmış olmakla ol bâbda emr u fermân hazret-i veliyyü'l-emrindir.

Kıbrıs Sancağı Meclis-i İdaresinden tevârüd eden mazbatada cezîre-i mezkûrede yirmi karyeye yü zer guruş maaşla birer sıbyan hocası ta‘yîni hakkında şâyân buyrulan müsaadeden bahisle bu kere dahi mel fuf defterde muharrer karyelere doksan senesi Martından itibaren intihâb ve ta‘yîn olunan muallimlerin tasdik-i asaletleri inhâ olunmuşdur. Bundan mukaddem vârid olan inhâlar üzerine kurâ-yı mezkûreden yedisine muallim ta‘yîn olunmuş ve işbu defterde muharrer on aded karye içün dahi ber-vech-i inhâ tarih-i mezkûrdan itibaren sene-i merkûme Maarif bütçesinin beşinci faslının üçüncü maddesinden şehrî yüzer guruş maaş tahsisiyle defter-i mezkûrda isimleri beyân olunan muallimlerin tasdik-i memuriyetleri tezek kür ve tensîb kılınmağla zikrolunan maaşlar irâdesinin istihsâli husûsunun Bâbâlîye arz ve iş‘âr ve mezkûr defterin dahi ba‘s ve tesyâr buyrulması bâbında emr u ferman. Fi 23 Safer sene [1]291 ve fî 27 Mart sene [1]290 Kurâ-yı cesîmeden olup bu kere muallim-i sıbyâna ta‘yîni tensîb görünen kurâ ile muallimlerinin isim ve şöhretlerini mübeyyin defterdir Hacı Ali Efendi Değirmenlik Kazası, Dizdar karyesi Ahmed Efendi Leymasun Kazası, Odima karyesi Hacı Mustafa Efendi Magosa Kazası, Kondera Karyesi Hacı Ali Efendi Magosa Kazası, Paşa Karyesi Hacı Mustafa Efendi Girinye Kazası, Ağırda Karyesi Hacı Veli Efendi Baf Kazası, Malatya Karyesi Ahmed Efendi Tuzla Kazası, Küfünye Karyesi Ahmed Efendi Magosa Kazası, İpsilat Karyesi Hacı Ahmed Efendi Tuzla Kazası, Pirka Karyesi Hafız Mustafa Efendi Yafa Kazası, Tirmentusa Karyesi

Maliye Nezâret-i Celîlesi'ne

Maârif-i Umumiye Nezâreti'nin teşkili cihetiyle bir mevki‘-i mahsusun dahi ittihâzına lüzum görünmüş olduğuna ve Bâbıâli'de öyle bir münasib mahal olmadığına mebnî Takvimhâne- i Âmire'nin evvelki memurları yine kemâ-kân ikamet etmek üzere nezâret-i müşârunileyhâya tahsisiyle lâzım gelen mahallerinin iktizâsına göre tamir ve termîmi hususunun savb-ı vâlâlarına havalesine bi'l-istîzân emr u irâde-i seniyye-i hazret-i padişahî müteʻallik ve şeref-sudûr buyurulmuş olmakla ber-mûceb-i irâde-i seniyye icra-yı iktizâsıyla tamirât-ı lâzımenin sürat-i tesviyesine himmet buyurula deyu.











